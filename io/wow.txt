কুষ্টিয়ার খাজানগর এলাকার মেসার্স স্বর্ণা অটো রাইস মিল ঈদুল আজহার পরে প্রতি কেজি সরু মিনিকেট চাল বিক্রি করেছিল ৫৩ টাকা দরে। গতকাল শনিবার দাম ছিল কেজিপ্রতি ৫৯ টাকা। ১০ দিনে দাম বেড়েছে কেজিপ্রতি ৬ টাকা। একই সময়ে মোটা ও মাঝারি চালের দাম বেড়েছে কেজিপ্রতি ৪ টাকা। আর ঢাকায় প্রতি কেজি মোটা চালের দাম ৪৮ থেকে ৫০ টাকায় উঠেছে।

এরই মধ্যে আজ রোববার থেকে আগেরবারের চেয়ে দ্বিগুণ দামে খোলাবাজারে চাল বিক্রি (ওএমএস) শুরু হচ্ছে। সারা দেশে খাদ্য অধিদপ্তরের অনুমোদিত ডিলাররা ৫২০টি ট্রাকে ৩০ টাকা কেজি দরে চাল বিক্রি করবেন। প্রতি কেজি আটা বিক্রি হবে ১৭ টাকা দরে। গত বছর এই চাল ১৫ ও আটা ১৭ টাকা কেজি দরে বিক্রি হয়েছিল।
ওএমএসে চালের দাম দ্বিগুণ করার কারণ জানতে চাইলে খাদ্যমন্ত্রী কামরুল ইসলাম প্রথম আলোকে বলেন, ‘গত বছর আমরা যখন ওএমএস চালু করি, তখন বাজারে প্রতি কেজি চালের দাম ছিল ৩০ টাকা। তাই মূলত নিম্ন আয়ের মানুষের জন্য আমরা ১৫ টাকা কেজি দরে চাল বিক্রি করেছি। এখন বাজারে প্রতি কেজি চাল ৪৫ টাকা, তাই দাম বাড়ানো হয়েছে।’

মোটা চালের দাম বাড়ল
গতকাল ঢাকার দুই পাইকারি বাজার মোহাম্মদপুর কৃষি মার্কেট ও বাবুবাজার-বাদামতলীর চালের আড়তে প্রতি কেজি মোটা চালের দাম ৪৮ থেকে ৫০ টাকা উঠেছে। অন্যদিকে, সরু মিনিকেট চাল বিক্রি হচ্ছে ৬২ থেকে ৬৫ টাকা কেজিতে। মাঝারি মানের বিআর ২৮ চালের দাম কেজিপ্রতি ৫৪ থেকে ৫৫ টাকা চাইছেন বিক্রেতারা।
ব্যবসায়ীরা জানান, বাংলাদেশে কখনোই মোটা চালের কেজিপ্রতি দর ৫০ টাকা ছাড়ায়নি। আবার ধানের দামও এত বেশি হয়নি। বিগত তত্ত্বাবধায়ক সরকারের আমলে যখন বিশ্ববাজারে চালের দাম টনপ্রতি ১ হাজার ডলার হয়েছিল, তখনো ঢাকার বাজারে মোটা চালের কেজি ৪০ টাকার আশপাশে ছিল।
এ বিষয়ে বাংলাদেশ উন্নয়ন গবেষণা প্রতিষ্ঠানের (বিআইডিএস) মহাপরিচালক কে এ এস মুরশিদ প্রথম আলোকে বলেন, বাজারে সরবরাহে একটি ধাক্কা লেগেছে। চাল ব্যবসায়ীরা হয়তো মনে করছেন, কিছুদিন পরে যে মৌসুমটি আসবে, সেখানেও উৎপাদন কম হবে। আবার আন্তর্জাতিক বাজারও চড়া। সরকারের উচিত এখন চালের সরবরাহ বাড়ানো।
গত বোরো মৌসুমে ফলন প্রায় ২০ লাখ টন কম হয়েছে। এরপর সরকারের পক্ষ থেকে দুই দফায় আমদানিতে শুল্ক কমিয়ে ২৮ শতাংশ থেকে ২ শতাংশে নামিয়ে আনা ও বাকিতে আমদানির সুযোগ দেওয়া হয়। কিন্তু তারপরও দাম বাড়ছে।